Vision 
=============

Introduktion
------------

På marknaden finns en uppsjö mobila kommunikationshjälpmedel för personer med särskild funktionsnedsättning. Nästan alla utgår dock från att personen kan hantera sin smarta mobiltelefon eller surfplatta själv på något sätt och i övrigt har en vissa förmågor.
Personer med ovanliga kombinationer av funktionsnedsättning kan ha svårt att passa in på användarbeskrivningen för dessa kommunikationsappar.
Syftet med detta dokument är att lyfta fram hur en person som har nedsatt syn, lider av dövhet, saknar tal, betydande rörelsehinder och i övrigt har en mental utvecklingsstörning kan dra nytta av en kommunikationsapp som särskilt kan anpassas för denna personen och dennes behov.


Ordlista
--------
**assistent**: I detta dokument, kort för personlig assistent. Lagen om stöd och service till vissa funktionshindrade kan under vissa förutsättningar bevilja en person stöd i form av personlig assistans. Personlig assistent är den person som utgör det stödet. En personlig assistents uppgifter syftar i grunden till att hjälpa den assistansberättigade personen att överbrygga sina funktionshinder och ha möjlighet att leva ett så normalt liv som möjligt.

**bliss**: Ett system av symboler där ord och begrepp representeras av bilder.

**brukare**: I detta dokument, personen som uppbär personlig assistans.

**kommunikationsapp**: En app för mobiltelefon eller surfplatta som kan användas för kommunikation.

**kommunikationshjälpmedel**: Ett hjälpmedel som överbryggar förekommande problem avseende kommunikation av något slag.

**kommunikationskarta**: Ett ark med teckensymboler som en person som saknar tal kan använda och peka på för att uttrycka något.

Bakgrund
--------
Brukaren använder en uppsättning kommunikationskartor som häftats ihop till ett block, där förstasidan innehåller blisstecken som motsvarar var sin sida i blocket. Totalt finns ett par hundra blisstecken till brukarens förfogande. Blisstecknen är små, så positionen av dem har lärts in. Brukaren pekar på blisskartorna med sin tunga och assistenten pekar på blisstecknen tills brukaren bekräftar att assistenten pekar på rätt blisstecken. Assistenten återkopplar då genom att teckna ordet som blisstecknet motsvarar med hjälp av teckenspråk.


Problembeskrivningar
---------------------
-Ovana assistenter framförallt, men även vana assistenter ibland, har svårt med återkopplingen i teckenspråk till brukaren. Det är en hög tröskel att lära sig ett helt nytt sätt att kommunicera och kvaliteten blir ofta begränsad eftersom återkoppling på användningen av teckenspråket i inlärningsskedet är starkt begränsad.

-Att blisstecknen är små leder till att blisstecknens position snarare än vad blisstecknen säger blir relevant. Detta försvårar möjligheten att dynamiskt lägga till och flytta blisstecken kraftigt begränsas.

-Att göra en förändring i kommunikationskartorna är en relativt tidskrävande insats, vilket i praktiken leder till att kommunikationskartorna uppdateras väldigt sällan.

-Begrepp och händelser det saknas inlärda symboler och tecken för är mycket svåra att kommunicera. Samtalsmatta - bilder som diskussionsunderlag, saknas för närvarande.


Användargrupper
---------------
**Brukaren** - Behöver hjälpmedlet för att berika sin språkliga kommunikation.

**Vana assistenter** - Kan använda hjälpmedlet för att hjälpa brukaren göra sin kommunikation rikare.

**Ovana assistenter** - Behöver hjälpmedlet för att underlätta introduktionen och snabbare komma in i kommunikationen med brukaren genom att främst få stöd i sitt eget teckenspråksanvändande.

**Tillfälliga assistenter** - Hjälpmedlet sänker potentiellt kravet på teckenspråkskunskap, eftersom hjälpmedlet i sig ger bättre direkt återkoppling än nuvarande lösning.

**Kommande assistenter** - Hjälpmedlet sänker tröskeln för nya assistenter att komma in, då man kan få bättre stöd i inlärningen.

Intressenter
------------
**Assistenternas arbetsgivare** - Måluppfyllelse, rekrytering, kostnader.

**Brukarens daglig-verksamhetspersonal** - Att hjälpmedlet fungerar i linje med arbetssätt man använder där.

**Brukarens gode man** - Kostnader, intressetillvaratagande.

**Hjälpmedelsförskrivare** - Framtidssäkra hjälpmedlet, vem står för underhåll/utveckling?

**Specialpedagogiska skolmyndigheten** - Blisstecken och ritade teckenspråksbilder som kan användas i appen. Kanske kan inspireras av appen för andra brukare.

Liknande system
---------------
Det finns inga system som uppfyller baskraven nedan. Framför allt gäller det BK.1 och BK.2, men även i kombination med de övriga. Idéer kan dock inhämtas från befintliga appar.

Baskrav
-------
**BK.1** Teckenspråksillustrationer ska kopplas till de olika blisstecknen. Detta stöder *ovana, tillfälliga och kommande assistenter* med kommunikation och bidrar till mer homogen teckenspråkskommunikation vilket gagnar brukaren..

**BK.2** Blisstecken ska förstoras vid markering. Detta ger *brukaren*, givet sin nedsatta syn, en mer direkt återkoppling och bidrar till utveckling och kunskap för brukaren att fördjupa förståelsen av bliss-språket och att utöka sitt ordförråd. Det ger också brukaren möjlighet att bekräfta elle avbryta valet.

**BK.3** Det ska vara möjligt att organisera bilder och blisstecken direkt i appen. Detta gör det möjligt för *vana assistenter* att betydligt mer dynamiskt och med kortare uppdateringscykler underlätta för brukaren att utvecklas kommunikativt. Trycket på kodmässigt underhåll minskas också på det sättet.

**BK.4** Det ska vara möjligt att spara det som skrivs, för exempelvis utskrift och/eller e-post.

**BK.5** Det ska vara möjligt att använda appen som en samtalsmatta. Det ska därför vara möjligt att lägga till bilder och skapa egna menyer. Detta är viktigt för att *vana assistenter* ska kunna göra det möjligt för *brukaren* att bli mer delaktig och göra fler aktiva val.
